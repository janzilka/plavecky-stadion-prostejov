Rozsah rekonstrukce Pardubice

Rekonstrukce předpokládala zachování stávajícího padesátimetrového bazénu s navazujícími prostory a demolici objektů skokanského bazénu a výměníkové stanice, které uvolnily místo rekreačnímu aquaparku a objektu wellness. U plaveckého bazénu byly zachovány základy, nosné železobetonové monolitické konstrukce doplněné vyzdívkami a ocelovými sloupy podél východní a jižní fasády, monolitická vana bazénu a ocelová střecha z příhradových vazníků. Osazen je nový nerezový bazén a objekt je rozšířen o vstupní halu. Nové části aquaparku a wellness jsou halové železobetonové monolitické objekty založené na pilotách a základové desce, na wellness se střechou z ocelových příhradových vazníků. Všechny tři objekty sjednocuje opláštění ze sendvičových panelů a prosklených ploch. V aquaparku nalezneme vířivku, tobogan, skluzavku, divokou řeku, umělé vlnobití, skokanský a rekreační bazén. Bazény jsou železobetonové monolitické. V části půdorysu 2. NP se nachází relaxační galerie. Wellness je dvoupatrový objekt s technickým zázemím v 1. PP. V přízemí jsou umístěny bylinné, solné a turecké lázně, kabiny sauny, vířivka, ochlazovací bazének, sněhová komora a sprchové boxy. V patře jsou prostory pro odpočinek a masáže, bar a infra sauna. Výrazným jednotícím prvkem všech interiérů jsou povrchy provedené z keramické a skleněné mozaiky. Originalitu prostor umocňuje i jejich důmyslné nasvícení. V areálu bylo kompletně zrekonstruováno také venkovní koupaliště. Bazén a dětské brouzdaliště jsou nově osazeny nerezovou vložkou. Vybudováno je nové občerstvení, chodníky, zpevněné plochy a parkoviště

Zdroj:
http://www.vces.cz/index.php?docid=18548&lang=CZ